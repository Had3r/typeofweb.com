---
title: '16 rzeczy, na które jestem za stary po 30. urodzinach'
permalink: 16-rzeczy-na-ktore-jestem-za-stary-po-30-urodzinach
type: post
date: 2022-01-18T16:44:28.824Z
authors:
  - michal-miszczyszyn
category: opinie
thumbnail:
  url: /public/assets/uploads/2022/01/16-rzeczy-na-ktore-jestem-za-stary-po-30-urodzinach.png
  width: 1920
  height: 1004
---

Trójka z przodu to już nie przelewki. Nie wiem ile Ty masz lat. W sumie to nie obchodzi mnie to. Ale gdy przekroczysz 30, to cały świat się nagle zmienia. Ja minąłem tę magiczną granicę właśnie dzisiaj i już zaczynam to odczuwać – na pytanie kolegi czy zjemy coś na mieście odpowiedziałem „mam obiad w domu”. Zapraszam do pierwszego boomerskiego artykułu w historii Type of Web.

---

Jako człowiek stary i zmęczony życiem, postanowiłem zebrać listę rzeczy, które chciałbym wiedzieć 15 lat temu. Macie, czytajcie, zapamiętujcie i udostępniajcie. Podziękujecie mi później.

## 1. Obcowanie z toksycznymi ludźmi

Szufladkowania nienawidzę równie bardzo co toksycznych ludzi. Tak, to był żart, czaisz? Ludzie naprawdę dzielą się na dwie kategorie: tych, którzy widzą problemy i tych, którzy widzą możliwości. Nie chcesz przebywać z tymi pierwszymi. A już na pewno, nigdy, przenigdy, nie chcesz być zakwalifikowany/a do tej pierwszej grupy. Serio, życie jest za krótkie, żeby się martwić pierdołami. **Widzisz jakąś okazję? To próbuj. To jest naprawdę aż tak proste.**

## 2. Picie wódki z piwem

Kiedyś wpadłem na fantastyczny pomysł wypicia szota wódki i ugaszenia palącego ogniem smaku szklanką piwa. W zasadzie to wpadałem na ten sam świetny pomysł wielokrotnie i **ku mojemu wielkiemu zaskoczeniu zawsze kończyło się tak samo.** Po prostu tego nie rób.

<figure>
  <img src="/public/assets/uploads/2022/01/wodka-piwo.jpg" alt="" width="600" height="400" />
  <figcaption>
    <p>Oni jeszcze nie wiedzą jak zakończy się ten wieczór.</p>
    <p>Zdjęcie z Pexels (Isabella Mendes)</p>
  </figcaption>
</figure>

## 3. Niezdrowe jedzenie

Dawniej mogłem zjeść sam dużą pizzę z ekstra serem, popić trzema szklankami piwa, a następnego dnia **zmieścić się w te same spodnie.** NO MORE.

## 4. Wpędzanie się w poczucie winy przez korporacje

Serio, jebać korporacje. Jeśli ktoś ma miliardy dolarów i potęgę, aby móc zdziałać coś dobrego dla świata, ale tego nie robi, to **nie zasługuje na nic innego niż pogardę.** Przestań pozwalać wpędzać się w poczucie winy. _Ooo, nie oszczędzasz wody?_ _Ooo, jeździsz spalinowym autem?_ Nasza korporacja wspiera Godzinę Dla Ziemi, tylko dzisiaj śmieciowe t-shirty uszyte rękami wyzyskiwanych dzieci w plastykowych torbach z fabryk zatruwających planetę 20 procent taniej! Razem ratujmy świat. `#godzinaDlaZiemi`

## 5. Lekarze

Ja wiem, że bez problemu można imprezować całą noc, a potem wstać na 8 do tyrki i pracować cały dzień. Wiem też z doświadczenia, że po drodze z imprezy do roboty nie trzeba nawet zahaczać o dom, wystarczy tylko ogarnąć jakiegoś kerfa i kupić dezodorant w sprayu, żeby nie jebać. Im dalej jednak od 20-roku życia, tym trudniej wyjść z tego bez szwanku. Pomyśl czasem o swojej wątrobie, albo o tych kilku szarych komórkach, które potrzebują snu, aby nie zdechnąć. A to kolano, które boli Cię od dwóch lat? To może jednak niech obejrzy lekarz. **Zbadaj się, piszę to zupełnie poważnie.**

## 6. Manipulacje pracodawców

„Jesteśmy rodziną.” „Tobie powinno zależeć na firmie tak samo jak mnie.” „Bez Ciebie firma się rozpadnie.” To tylko kilka z licznych kłamstw, które usłyszysz od swoich przełożonych. **Olej to. Wal ich.** Rób tak, aby to Tobie było dobrze, a nie firmie, która nie zawaha się, aby Cię wywalić na zbity pysk, gdy tylko pojawi się mała czkawka w płynności finansowej. Celem pracy jest zarobek, a nie sentyment. Najlepiej już teraz zacznij szukać nowej roboty.

<figure>
  <img src="/public/assets/uploads/2022/01/toksyczna-praca.jpg" alt="" width="600" height="400" />
  <figcaption>
    <p>
      {
        'Ta firma bez Ciebie upadnie, więc musisz popracować przez weekend, bo jesteśmy rodziną, a Tobie powinno zależeć bardziej niż mi.'
      }
    </p>
    <p>Zdjęcie z Pexels (Isabella Mendes)</p>
  </figcaption>
</figure>

## 7. Kac

Gdy już w końcu odkryjesz, że magicznym rozwiązaniem problemu kaca jest po prostu picie wody, to **poczujesz się jak idiota.** Szkoda, że nikt mi tego nie powiedział 15 lat temu.

## 8. Podążanie za trendami

Żyję na tyle długo, że zdążyłem już zauważyć, iż większość mod powtarza się wiele razy w kółko. **Wszystko jest remiksem,** jak mawiał klasyk. Więc jeśli masz swoją ulubioną koszulę, w którą przestałeś/aś się mieścić, a za rok wyjdzie z mody – nie martw się! Schowaj ją głęboko w szafie na lepsze dni, bo kiedyś w końcu trend powróci, a Ty na pewno znowu schudniesz. Prawda? PRAWDA?

## 9. Kumplowanie się z ludźmi z pracy

**Ludzie z pracy to nie są Twoi przyjaciele.** Im szybciej to zrozumiesz, tym lepiej dla Ciebie. Uwierz mi, im nawet nie zadrży powieka, gdy bedą Ci wbijali nóż w plecy, aby zdobyć jakiś awans lub podwyżkę. Nie pozwól, aby jakieś tymczasowe i kruche znajomości były tym, co trzyma Cię w toksycznej i kiepsko opłacanej robocie.

## 10. Poznawanie nowych osób

I tak będziesz miał/a wystarczające trudności z utrzymaniem relacji z tą trójką przyjaciół ze szkoły średniej, która Cię jeszcze znosi, więc nie dodawaj sobie problemów. To jest: **nie szukaj nowych znajomych.** Nie od dziś wiadomo, że największym cudem dokonanym przez Jezusa Chrystusa było przyjaźnienie się z dwunastoma osobami po trzydziestce. A Ty raczej nie jesteś bogiem, no nie?

## 11. Nocne imprezy

Kiedyś sądziłem, że wychodzenie na imprezę o 17 było lamerskie. **Dzisiaj uważam to za najlepszy pomysł pod słońcem:** w pubach są jeszcze wolne stoliki, nie ma kolejki do baru, a jak się już nabzdryngolę, to mogę nadal wrócić autobusem dziennym do domu. Win win.

## 12. Smalltalk

Nienawidzę sytuacji, gdy się komuś przedstawiam, a ta osoba odpowiada „My się już znamy!”. Dawniej to było niezręczne, nawet czułem się z tym trochę źle, ale dzisiaj już wiem, że to po prostu znak, że **ta osoba nie była warta zapamiętania.** Przykro mi, ale to prawda, ktoś to musiał w końcu powiedzieć. Najlepiej uciekaj, albo zostaniesz przynudzony/a kolejną opowieścią o kolejnym rewolucyjnym projekcie napisanym w Angularze. Rzyg.

<figure>
  <img src="/public/assets/uploads/2022/01/nudna-rozmowa.jpg" alt="" width="600" height="400" />
  <figcaption>
    <p>{'To moja mina, gdy przynudzasz. A próbowałeś kiedyś być trochę ciekawszy/a?'}</p>
    <p>Zdjęcie z Pexels (Andrea Piacquadio)</p>
  </figcaption>
</figure>

## 13. Próba zrozumienia młodych ludzi

Niech mi ktoś wytłumaczy co pierdoli Gimper, albo o co chodzi z Frizem czy domem X. No nie. Po prostu nie.

## 14. Domówki u siebie

Uwielbiam domówki. Serio, to najlepsza forma imprezowania. Płacisz 30zł za butelkę alkoholu, a nie za jednego drinka. Jest jedzenie, po którym nie boli Cię żołądek. Możesz się rozwalić na łóżku. Ale jest **jedna podstawowa zasada wszystkich domówek: to nie może być Twój dom.**

## 15. Kłócenie się z ludźmi w Internecie

Kiedyś myślałem, że kulturalna wypowiedź poparta argumentami jest w stanie sprawić, aby ktoś zmienił zdanie. Jako idealista z kompleksem mesjasza próbowałem i próbowałem, i próbowałem. Nie warto, nie uda się, nigdy się nie udaje. Nie przekonasz, że szczepionki nie powodują autyzmu, a Nest.js to przeinżynierowany potwór. **Niech mają po swojemu, 2+2=5, miłego dnia.**

## 16. Długie wiadomości

Nienawidzę, gdy ktoś się czai zamiast od razu napisać czego chce. Jeśli zaczynasz rozmowę od „hej, jesteś?” albo „dzień dobry” i czekasz aż odpiszę – no cóż, możesz się nigdy nie doczekać, a **na pewno od początku jesteś spalony za brak szacunku do mojego czasu.** Napisz jednym zdaniem od razu czego chcesz, takie tldr, bez rozprawek.

## Podsumowanie

I to by było na tyle. A Wy macie jakieś ciekawe porady, które chcielibyście usłyszeć 10 czy 15 lat temu? Napiszcie mi w komentarzu!
